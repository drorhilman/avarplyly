---
layout: post
title: "שתקי ותלדי (אלימות מיילדותית): טל- מתחת למים"
author: דנה הילמן
categories:
- אלימות
post_type: episode

modified_time: '2021-04-12'
date: '2021-04-12'
thumbnail: /assets/underwater.jpg
permalink: /UnderWater-post
---




 <iframe title="שתקי ותלדי (אלימות מיילדותית): טל- מתחת למים" allowtransparency="true" height="200" width="100%" style="border: none; min-width: min(100%, 430px);" scrolling="no" data-name="pb-iframe-player" src="https://www.podbean.com/player-v2/?i=3qaik-10069f8-pb&from=pb6admin&download=1&square=1&share=1&download=1&rtl=0&fonts=Arial&skin=1&btn-skin=9&size=300" allowfullscreen=""></iframe>


# שתקי ותלדי  


### חלק א': מתחת למים

כשסיימתי לדבר עם טל (שם בדוי) בשעת לילה מאוחרת, עלתה בראשי דמותה של **רוזמרי**- ההריונית השברירית למראה מסרט האימה "תינוקה של רוזמרי".    
הקול הרועד, המהוסס. ההריונית שכלפיי חוץ כולם כביכול דואגים לה, אך בפועל מתמרנים אותה ורומסים אותה- והיא שבוטחת, ולאט לאט מבינה את הסיטואציה ומתמודדת מולה לבדה. הפקעת השליטה על גופה שלה. הבגידה בידי האנשים שכל תפקידם היה לדאוג לה. וכן, במידה מסוימת גם המראה החיצוני- כל אלו הזכירו לי מאוד את הדמות "רוזמרי" בגילומה של מיה פארו.   

אלא שלא מדובר בסרט אימה. זו מציאות, שבה יולדות רבות נפגעות **מאלימות מיילדותית**: תופעה כמעט ולא מדוברת. יולדות שמגיעות לבתי החולים על מנת ללדת, סובלות פעמים רבות מהשפלות, מאיומים, מיחס מזלזל, ובמקרים החמורים ביותר מבוצעים הליכים ביולדות ללא הסכמתן- ולעיתים אף ללא יידוע מראש. במקרים רבים הנפגעות נותרות עם פגיעה נפשית קשה, שלא מאובחנת כראוי. לעיתים לא מאובחנת כלל. גיליתי עד כמה התופעה נפוצה. לרוב, הנפגעות גם אינן יכולות לשתף את הסביבה בפגיעה שעברו מבלי להיחשב פראנואידיות, "היסטריות", מגזימות או כפויות טובה.   
גם בתקשורת המיינסטרים אני מניחה שלא ממש שמעתם על זה. ובכן, בסדרת הפרקים שלפניכם תשמעו סוף סוף את הקולות שעד כה לא נשמעו: עדויות ממקור ראשון מיולדות שנפגעו, והסכימו להתראיין בקולן לפודקאסט. בנוסף שוחחתי גם עם חוקרות בתחום, ועם מתנדבות.    
בקהילה הרפואית בישראל במידה רבה עדיין לא מכירים בתופעה; מכחישים אותה, מלבינים אותה: טוענים שהיה הכרח רפואי, עניין של חיים או מוות. טוענים שהכול נעשה מתוך "דאגה ליולדת".   

טל, עורכת דין במקצועה, הייתה בהריונה הראשון. הריונה הוגדר ע"י רופאים כהריון בסיכון, דבר שהצריך פיקוח מתמיד על מצב העובר. בביקורת לקראת סיום ההיריון, עלה חשד לפיגור גדילה תוך רחמי- ולה נאמר: "את לא בית גידול טוב". משם, לידתה הפכה ל"ארוע" רפואי, בו היא לא יותר מניצבת.   

החדרת בלון, מתן פיטוצין- כל אלו הם הליכים רפואיים, שנועדו להתחיל באופן מלאכותי את הליך הלידה. כל אלו הם גם הליכים רפואיים עם סיכון בצדם.
לפי חוק זכויות החולה (והחולה), חלה **חובה** על מטפלים שלא לבצע שום אופרציה רפואית לפני שהם קיבלו את **הסכמת המטופל או המטופלת**, ואחרי שמסרו למטופלים מידע רלוונטי לגבי הטיפול ואפשרו להם להבין מהם היתרונות והחסרונות בכל הליך המוצע להם.   

בסופו של דבר, זכות הבחירה באשר לקבלת הטיפול היא בידי המטופלים- לא בידי המטפלים. אך נראה שבמקרים רבים מדיי, אנשי הצוות הרפואי, וביתר שאת כשמדובר בתחום המיילדותי- פשוט "שוכחים" את זה.   

מה שהרופאה ביצעה ללא יידוע מראש וללא קבלת הסכמה וגרם לדימום הפתאומי, הוא **סטריפינג**: הפרדת קרומי שק ההיריון מחלל הרחם. זה מתחיל בדיוק כמו בדיקת פתיחה של צוואר הרחם, אלא שאז- כשאצבעות הרופאה כבר היו בפנים- היא ביצעה פעולה באמצעות ידה כדי לנתק את הקרומים מדפנות צוואר הרחם. מדובר בפעולה שכרוכה פעמים רבות בכאב חריג, דימום ו-יש גם סיכונים להליך הזה. 
כשכל זה נעשה ללא קבלת הסכמה מדעת- זו **אלימות לכל דבר**. אבל לא בסטינג המוכר והידוע של אלימות: לא ברחוב, לא בכביש, לא בבית, לא במגרש כדורגל. 
כאן האלימות אמנם **מורגשת** מאוד אבל לא נראית. והרופאים, אלה שאמורים לטפל בנו, הם אלו שבמקרים האלה פועלים באלימות.    

טל שכבה מותשת, כאובה, חסרת אונים וחסרת הגנה לחלוטין בפני הצוות הרפואי- שכביכול אמור להעמיד את האינטרסים של בריאותה ובריאות עוברה לפני הכול. 
לפני הלידה, טל **לא** תכננה להשתמש באפידורל.   


אך למרות החשש שנוצר אצל טל בעקבות חשיפה למקרים קשים במסגרת תפקידה כעורכת דין, ולמרות חוסר רצונה באפידורל- אפידורל היא קיבלה.  


בשלב הזה טל כבר הספיקה לעבור סטריפינג כואב ללא התראה, ובוודאי ללא הסכמה מדעת, מתן פיטוצין ללא הסברים על ההשלכות, איומים ולחץ פסיכולוגי מצד הצוות. 
האפידורל שקיבלה אומנם שיכך את הכאב הפיזי, אך לא את הטראומה הנפשית שנוצרה בדיוק ברגעים האלה.  


כמה נוראי זה לומר ליולדת "**את מדמיינת**". להתעלם מדבריה, להשתיק אותה, לגרום ליולדת לפקפק בתחושות שלה, בגוף שלה. הרי זה מנוגד לחלוטין לתפקיד הבסיסי של הצוותים הרפואיים- שהוא לתמוך בלידה, לתמוך ביולדת. הלידה מתרחשת בגוף היולדת- ולא בגופם של אנשי הצוות המיילדותי, מוכשרים ומלומדים ככל שיהיו. וחוץ מזה, אתם יכולים לדמיין מצב כזה שבו למטופל גבר אומרים "אתה מדמיין?" אני, משום מה, לא מצליחה לדמיין מצב כזה.   



מילאתי לי אמבט קצף, נכנסתי ושקעתי לאט בחום העוטף- עד שרק הראש שלי היה מחוץ למים. 
ואז הכנסתי גם את הראש, ועליתי מהר בחזרה.
ואז הכנסתי שוב את הראש, והפעם השתהיתי. 
זה הרגיש נעים בהתחלה, שקט ושלו. רק אני עם עצמי. ההמולה שבחוץ לא יכולה להיכנס. אולי מישהו צורח שם בחוץ, אבל אני לא שומעת. אבל אז התגנבה המחשבה הזו ש... גם אותי לא ישמעו אם אצרח עכשיו מתחת למים.
ידעתי שאני בשליטה על המצב ויכולה בכל שנייה לעלות למעלה ולקחת אוויר. אבל לכמה שניות (שנראו לי כמו נצח) החלטתי להישאר שם בעמימות הזו. וחשבתי על כמה מפחיד זה להיות מתחת למים, **ללא יכולת לעלות**. וכשאף אחד לא שומע.   



הממסד הרפואי, למרות התקדמות מטאורית בידע ובטכנולוגיה- עדיין תקוע בעבר במידה רבה כשזה מגיע ליחס לנשים. הוא עדיין מעביר את המסר, רק שהפעם בצורה מרומזת יותר, שאישה כמטופלת... איך אני אגיד את זה? היא לא חווה דברים אמיתיים, ואין להתייחס לתלונותיה או לרצונותיה- ברצינות. אי אפשר לסמוך על שום דבר שהיא אומרת לגבי תחושותיה. בכל זאת- אישה.... 
ולא רק מטפלים גברים נוקטים בגישה הזו כלפיי נשים מטופלות בכלל ויולדות בפרט; למרבה האירוניה, גם אחיות ורופאות רבות מפנימות את הגישה הפטרנליסטית הזו, אפילו מבלי לדבר על זה או להיות לחלוטין מודעות לזה. יש פער גדול בין מה שקורה על פני השטח, לבין מה שקורה מתחת לפני השטח. 
וכשהכול רק מתחת לפני השטח, אפשר לעשות הרבה דברים, מבלי להתחשב בדעתה וברצונה של היולדת. מאוד קל לגרום להכול להישמע כאילו **היא** זו שלא הגיונית, כאילו היא סתם פרנואידית.   



קשה עד בלתי אפשרי להבין בכלל מה קורה ומי נגד מי בזמן אמת, ובוודאי להתעמת עם העוול שנעשה. 
אבל מה קורה אחרי השחרור?   


טל, עורכת דין במקצועה שחזרה לאחר הלידה לעבודה ולהתמחות בנזיקין ופגיעות גוף, החלה להבין שמה שעברה לא רק היה פוגעני וטראומטי - אלא חד וחלק מנוגד לחוק. אנשי הצוות הרפואי הפרו את זכויותיה באופן בוטה. ולאחר ההבנה הזו, היא גם שיתפה את בן זוגה. למרות שהיה עד למה שעברה, ולמרות שהוא ראה בדיוק מה נעשה וכמה חסרת הגנה הייתה, הוא חשב שהיא בעיקר מדוכאת.   


"תקופה קשה", "דכאון לאחר לידה"- יש קושי טבעי ומובן לאחר לידה, כל לידה. וחשוב לדבר על זה. אבל, בואו לא נתבלבל, כן? זה לא מטשטש את זה שהתרחשה כאן פגיעה קשה בזכויות, ובהרבה מקרים הפגיעה הזו יוצרת טראומה קשה.   


**גם על אלימות מיילדותית חשוב לדבר**. טל גיששה אצל חברות, וניסתה להבין: האם מה שהיא עברה זה מקרה נדיר? היא גילתה טאבו סביב הנושא. נשים מתקשות להודות שהיו קורבנות לאלימות מיילדותית, אפילו בינן לבין עצמן. הדיסוננס קשה מדיי להכלה.
חלפו כמה שנים, ולפתע כותרת של ידיעה באתר חדשות, תפסה את תשומת ליבה של טל. זו הייתה כתבה על אלימות מיילדותית.   


טל כתבה פוסט על החוויה שעברה, שבתוך יום צבר אלפי לייקים ותגובות. שיתופים לא, היות ומדובר בקבוצה סגורה לנשים בלבד- מרחב בטוח לנשים לשתף מבלי להיתקל בשיפוטיות ובהאשמת קורבן. טל קיבלה סופסוף תמיכה וקבלה- וראתה שהיא **ממש לא היחידה שעברה את זה**. והיום, שנים אחרי שעברה את זה, יש לזה שם- אלימות מיילדותית.    
   


---

*תגובת משרד הבריאות:
השרות הרפואי במדינת ישראל  לחולים בכלל וליולדות בפרט הינו בסטנדרט גבוה ואנו פועלים באופן קבוע לשיפורו גם בהיבט היחס במהלך של בדיקה וטיפול בנשים .   
לעיתים לא קרובות יש חריגות מהיחס הנאות במהלך הטיפול. ככל שיש עדויות לכך המעורבים בדבר מזומנים לבירור וטיפול משמעתי עפ"י הצורך.    
בנוסף, בין שאר הדברים שנעשו ע"י משרד הבריאות, המשרד יזם הקמת צוות משותף להסתדרות הרפואית ולמועצות הלאומיות לבריאות האישה ולרפואת נשים,
    גנטיקה וזאת על מנת  לבחון דרכים נוספות לשיפור חווית הטיפול  של הנשים.
ככל שיש בידכם תלונות הנוגעות לאירועים ספציפיים יש להעבירם לנציבות התלונות למקצועות רפואיים כדי שאלו יבחנו כנדרש.*
        

---

<div style='width:100%; text-align:left;'>Photo by Oliver Sjöström from Pexels</div>
